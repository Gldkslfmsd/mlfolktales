Story Title: Az elrabolt királykisasszony
Story ID (from ATU-website): 5800
ATU Classification Number: UNKNOWN

Egyszer volt, hol nem volt, hetedhét országon is túl, volt egy király, s annak egy szépséges szép leánya. A királyfik és a hercegek egymásnak adták az ajtókilincset, s éppen arra került volt a sor, hogy a királykisasszony jövendõbélit válasszon magának, de mikor gyülekezni kezdettek a királyfik s a hercegek, hirtelen nagy fergeteg kerekedett, benyargalt az udvarba két sárkány, megragadták a királykisasszonyt, s elvitték nagy Sárkányországba.Hej, istenem! Lett nagy búbánat s szomorúság a palotában. A király egyszeriben kihirdettette ország-világon, hogy annak adja a leányát s melléje fele királyságát, aki visszahozza nagy Sárkányországból.Hiszen próbáltak is szerencsét sokan, minden rendû és rangú legények, de egy sem tudta visszahozni a királykisasszonyt.Volt a király városában egy szegény ember, s annak két fia. Jancsinak hívták az egyiket, Pistának a másikat.Azt mondja Jancsi:- Édesapám, én elmegyek, szerencsét próbálok, hátha visszahozom a királykisasszonyt.Mondta a szegény ember:- Jól van, fiam, eredj isten hírével.Feltarisznyálják a legényt, elindul hetedhétország ellen. Ment hegyeken-völgyeken át, s egyszer egy rengeteg erdõbe ért. Leül egy fa alá, elõszedi az elemózsiát, elkezd falatozni, s amint falatoznék, körülveszi egy nagy sereg hangya.Megszólal a legöregebb hangya:- Te legény, adj ennünk! Három napja nem ettünk semmit.De a legény, még ami morzsa a földre hullott, azt is összeszedte, még rá is taposott a hangyákra, s azzal továbbment.Ment, mendegélt, keresztül az erdõn, s ért egy nagy tóhoz. Abban a tóban volt tizenkét kacsa, s amint a legényt meglátták, mind kiúsztak a tó szélére, nyújtogatták a nyakukat, tátogatták a szájukat: ennivalót kértek ezek is a legénytõl, de a legény ezeknek sem adott. Még felkapott a földrõl egy nagy darab fát, s nagy haraggal a kacsák közé vágott.Továbbmegy, s hát még egy hajításnyira sem megy, egy nagy fekete várhoz ér. Gondolja magában, hátha itt van a királykisasszony. Megy a vár kapujához, s jól megdöngeti. Abban a pillanatban kinyílik egy ablak, kinéz rajta egy öregasszony, s kérdi a legénytõl:- Hát te mit akarsz? Minek jöttél ide?- Én a királykisasszonyt keresem, akit a sárkányok elraboltak! Itt van-e?- Itt van - mondotta az öregasszony -, csak várj egy kicsit.Azzal hirtelen visszafordult, hozott egy zsák kását, kiöntötte az ablakon, a zsákot utána vetette, s lekiáltott a legénynek:- Elébb ezt a kását szedd belé a zsákba!A legény szedni kezdi a kását, de amint öntötte a zsákba, azon módúlag ömlött is ki, hangya képében. Hiába kínlódott, hiába erõlködött, ami kását felszedett, s a zsákba öntött, mind hangyává lett, s kimászott a zsákból.Egész nap s egész éjjel egyebet sem csinált a legény, mind szedte a kását. Akkor kijött az öregasszony, hozott magával tizenkét kulcsot, azt belevetette egy tóba, s mondta a legénynek:- Ezt a tizenkét kulcsot keresd meg, ha meg akarod szabadítani a királykisasszonyt!A legény egész nap kereste a tizenkét kulcsot, de egyetlenegyet sem talált meg. Harmadnap reggel megy a várkapuhoz, s nagy mérgesen elkezdi döngetni.Kinéz az öregasszony az ablakon, s kérdi:- Mit akarsz?- Eresszen be! Meg akarom szabadítani a királykisasszonyt!- Én beereszthetlek, de azt nem köszönöd meg - mondotta az öregasszony. - Egy zsák kását nem tudtál összeszedni; a kulcsokat nem tudtad megtalálni, hogy tudnál bírni két sárkánnyal?Hanem a legény addig döngette a kaput, hogy a vénasszony mégis beeresztette. Bemegy az udvarra, s mondja neki az öregasszony:- Látod-e, ott ül a két sárkány s a királykisasszony, fehér lepedõvel betakarva. Eredj oda, s ha eltalálod, hogy melyik a királykisasszony, viheted.Odamegy a legény, s azt mondja:- A középsõ a királykisasszony!Abban a pillanatban a két sárkány nagyot dobbantott a lábával, de akkorát, hogy a föld megnyílt belé, s a legény eltûnt, mintha nem is lett volna.Otthon csak várták, várták a legényt, de hiába várták. Eltelt egy kerek esztendõ, s csak nem került vissza. Azt mondja a szegény ember a kisebbik fiának, Pistának:- Eredj, fiam, indulj útnak, s vagy hozod vissza a királykisasszonyt, vagy nem, de a bátyádat hozd vissza!Feltarisznyálják Pistát, elindul, megy, mendegél, éppen azon az úton, ahol a bátyja ment. Beért abba a rengeteg erdõbe, leült egy fa alá, s elkezdett falatozni.Hát õt is körülveszik a hangyák, s kérik: adjon nekik valamit Isten nevében.- Hogyne adnék, Istennek állatkái! Tudom, sokat éheztek, sokat sanyarogtok, legyen egyszer jó napotok.Egy jó marék kenyérmorzsát hintett a hangyáknak, s mikor azt megették, még egy marékkal, s úgy ment tovább. Elér a tóhoz, s hát az a tizenkét kacsa kiúszik mindjárt a tó szélére. Nyújtogatták a nyakukat, tátogatták a szájukat: ennivalót kértek õk is Isten nevében. Ami kenyere volt, mind odaadta a kacsáknak.Továbbmegy, a várhoz ér, szép csöndesen kopogtat a kapun. Az öregasszony mindjárt kihajolt az ablakon.- Mit akarsz?- A bátyámat keresem, s a királykisasszonyt, akit a sárkányok elraboltak.- A bátyádat keresheted, mert azt a föld elnyelte, de a királykisasszonyt itt találod, csak várj egy kicsit.Azzal leöntött egy zsák kását, s mondá a legénynek:- Ha meg akarod szabadítani a királykisasszonyt, ezt a kását mind egy szemig szedd belé a zsákba.Szedni kezdi a legény a kását, hát egyszerre csak tenger hangya lepi el a földet. Szedik össze a kását, hordják a zsákba, s egy szempillantás alatt tele volt a zsák, egy szem kása sem maradt a földön.Kinéz az öregasszony az ablakon, s összecsapja a kezét.- No, fiam! Még ilyen csudát sem láttam világon való életemben.Azzal ledobta a tizenkét kulcsot is a tóba, s mondta:- Ha még ezeket is kihalászod a tóból, jöhetsz bátran.Hiszen összeszedte hamar a kulcsokat, bele sem kellett mennie a tóba.A tizenkét kacsa egy szempillantásra kihalászta a kulcsokat, vitték a legénynek. Megy a legény a kapuhoz, kopogtat, s kiszól az öregasszony:- Megtaláltad-e a kulcsokat, fiam?- Megtaláltam, öreganyám! Itt van mind a tizenkettõ!- No, most bejöhetsz.Bemegy a legény az udvarra, ott ült most is a két sárkány s a királykisasszony az udvar közepén, fehér lepedõvel földig letakarva. Mondja az öregasszony:- Eltalálnád-e, hogy a három közül melyik a királykisasszony?Mondja a legény:- Ha jól szemlélem, ott ül jobb felõl. Igaz-e, öreganyám?- Igazad van, édes fiam, nesze itt egy kard, szúrd keresztül mind a két sárkányt, amíg észrevennének.Hiszen kétszer sem mondatta magának ezt a legény. Fogta a kardot, úgy keresztülszúrta mind a két sárkányt, hogy egyszeriben fûbe harapott mind a kettõ.Hazaviszi a királykisasszonyt, de bezzeg volt nagy öröm. A király nem nézte, hogy a legény ki fia-borja, nekiadta leányát s fele királyságát. De jó szívvel ment a királykisasszony is hozzá, mert szemrevaló volt a legény. Hét nap s hét éjjel tartott a lakodalom, hanem akkor azt mondta a legény:- Feleség, nekem nincsen maradásom, amíg a bátyámat meg nem találom.Gondolja magában, visszamegy nagy Sárkányországba, hátha az öregasszony útba tudja igazítani. De bezzeg most nem ment gyalog. Felült a legszebb, a legjobb lovára, repült, mint a gondolat: reggel indult, s este már ott volt a fekete várban. Bemegy az öregasszonyhoz, fogadja nagy örömmel.- Bátyádat keresed, ugye?- Azt keresem, öreganyám. Míg meg nem találom, nincs addig nyugvásom. Ugyan bizony nem tudna-e útbaigazítani?- Én megmondhatom, fiam, hogy hol a bátyád, de nem hiszem, hogy meg tudnád szabadítani. Van itt az erdõben egy óriás, olyan magas, mint egy torony; olyan széles, mint egy ház; a szája akkora, mint egy kemence. Ennek az óriásnak a hasában van a te bátyád. Ha meg akarod szabadítani, neked is le kell kerülnöd az óriás hasába, aztán a te dolgod, hogy kerültök ki onnét.Gondolkozik a legény, gondolkozik az öregasszony is, hogy s mint lehetne ezt megcselekedni. Azt mondja egyszer az öregasszony:- Hallod-e, csináltass magadnak tiszta acélgúnyát; tetõtõl talpig rakasd tele tûvel; mikor aztán az óriás idejõ a tóra inni, s lehajlik, ugorj bele a szájába, a kardoddal vágd ki a hasát, s szépen bújjatok ki belõle.Megköszöni a legény a jó tanácsot, bevágtat a városba, csináltat magának acélgúnyát; tûvel jó sûrûn kirakatja, azzal vissza a tóhoz, meglesi az óriást, mikor éppen lehajlik, hogy igyék: hopp! bele a szájába, be a hasába, s hát ott a bátyja.- Adj isten, bátyám! Hát te mit csinálsz itt?- Én bizony itt vagyok, minden nappal eltelik egy nap. Hát te hogy kerültél ide?- Én úgy, ahogy, csak gyere utánam.Azzal kihasította az óriás hasát, szépen kisétáltak, felültek a paripára, hazavágtattak, apjukat, anyjukat, minden nemzetségüket magukhoz vették, s még ma is élnek, ha meg nem haltak. 