Story Title: A kakas és a pipe
Story ID (from ATU-website): 5685
ATU Classification Number: UNKNOWN

Egyszer volt egy kakas meg egy pipe. Meghalt szegénykéknek az asszonyuk, nem volt mit egyenek, s elbujdostak az erdõbe. Amint ott mennek, mendegélnek, a pipe talál egy vadkörtét, bekapja. Azám! De nagyobb volt a körte, mint a pipe gégéje, s megakadott.- Jaj - mondja a pipe - szaladj, édes kakaskám, hozz egy csepp vizet, mert mindjárt megfulladok!Elszalad a kakas a kúthoz, s kéri:- Adj, kút, egy csepp vizet, hadd viszem a pipének, mert megfullad a körtétõl!- Adok én jó szívvel - mondja a kút -, ha koszorút hozol szép leánytól.Szalad a kakas a szép leányhoz.- Szép leány, adj nekem egy koszorút, koszorút viszem kútnak, kút nekem vizet ad. Vizet viszem a pipének, hogy meg ne fulladjon szegényke a körtétõl.Mondja a leány:- Adok én jó szívvel, ha tejet hozol nekem a tehéntõl.Szalad a kakas a tehénhez, mondja:- Tehén, adj nekem tejet! Tejet viszem leánynak, leány nekem koszorút köt, koszorút viszem a kútnak, kút nekem vizet ad, vizet viszem pipének, hogy meg ne fulladjon a körtétõl.- Adok én jó szívvel - mondja a tehén -, ha szénát hozol nekem.Szalad a kakas a rétre, de a rét nem ad addig szénát, míg kaszát nem hoz a boltból.Jaj, istenkém, szalad a kakas a boltba, kéri szépen:- Bolt, adj kaszát, kaszát viszem a rétnek, rét ad szénát, szénát viszem tehénnek, tehén ad tejecskét, tejecskét viszem szép leánynak, szép leány ad nekem koszorút, koszorút viszem a kútnak, kút ád vizet, vizet viszem pipének, mert különben szegény megfullad a vadkörtétõl.Mondja a bolt a kakasnak:- Hozz elébb pénzt, kakaskám, addig nem adok kaszát.Szaladt szegény kakaska mindenfelé nagy búsan, aztán megállott egy szemétdombon, s ottan addig kipirgászott-kapargászott, míg egy krajcárkát nem talált.Uccu! szalad a krajcárkával, vitte a boltnak, bolt mindjárt adott kaszát, ment a réthez. Rét adott szénát. Szénát vitte tehénnek, tehén adott tejecskét. Tejecskét vitte szép leánynak, szép leány kötött koszorút. Koszorút vitte a kútnak, kút adott vizet. Vizet vitte pipének. Haj, de mire odavitte, megdöglött a szegény pipécske.Ha a kakas a vizet egy kicsit elébb vitte volna, az én mesém is tovább tartott volna. 